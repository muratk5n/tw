# Şehir Tercihi

The Technium Blog, Kevin Kelly makalesi

Şehirler aslında teknolojik ürünlerdir; hatta onlara insanoğlunun
ürettiği en büyük teknolojik ürün denebilir. Şehirlerin dünyada
yarattığı etkiyle, içlerinde yaşayan insan sayısı birbirine oldukça
orantısızdır, su grafikte gösterildiği gibi. Bu grafiğe göre tarih
boyunca tüm dünyada şehirde yaşayan insanların yüzdesi %1, ya da %2
civarında seyredegelmiştir. Fakat diğer yandan tarihte "kültür"
denecek neredeyse her şeyin şehirlerin içinde doğduğunu biliyoruz. Ne
de olsa, konuşma dilinde şehir (city) ve medeniyet (civilization)
kelimeleri aynı kökten geliyor. Ama bunu söylerken günümüzdeki
innovasyon merkezlerini (technium) ortaya çıkaran dehşet boyutlarda
kentleşmenin, daha doğrusu kırsal alanın şehire dönüşmesinin
(urbanization) çok yeni bir oluş olduğunu belirtmeliyiz. Grafikler
ilginç: Bu inovasyon merkezlerini inceleyen pek çoğunda iki yüz sene
pek bir değişim görmüyorsunuz, fakat birdenbire nüfus patlıyor,
inovasyon tavana vuruyor, bilgi hızla yukarı çıkıyor, özgürlükler
artıyor ve şehir tepe pozisyona çıkıyor.

Şehirler inovasyonun motoru olmasına rağmen, herkes şehirlerin,
özellikle şu kenarlarından etrafa doğru iştahla yayılan bugünün
megapolislerinin, 'güzel' olduğu fikrinde değil. Bu şehirler sanki
vahşi tabiatı aç bir şekilde yiyen bir tür makina görüntüsü veriyor,
ve bazılarının bu makinanın bizi de yiyip yemediği hakkında bazı
düşünceleri var. Soru şu: Son zamanlarda görülen ve büyük ölçeklerde
meydana gelen şehirlere göç bir ihtiyaç mı, yoksa bir gereklilik mi?
İnsanlar şehirleri daha iyi fırsatlar sunduğu için mi çekici buluyor,
yoksa başka bir seçeneği kalmadığı için çaresizlikten mi seçiyor? Bir
insan köyün kokularını, havasını bırakıp, kötü kokulu, tavanı akan
gecekonduya gelmişse, bunu mecbur olduğu için mi yapmış demektir?

Başlamadan önce hemen belirtelim: Her şehir hayatına bir gecekondu
mahallesi olarak başlamıştır.

Her şehir hayatına gecekondu mahallesi olarak başlar. Bir bölgede önce
bir sezonsal bir kamp oluşur, paranın, alışverişin, ticaretin, yaşamın
serbestçe, ihtiyaca göre şekillendiği bir tür kamptır
burası. Rahatlığına düşkün olanlar böyle yerlere gelmez, çünkü kötü
kalite, kirlilik istisna değil kaidedir. Avcılar, öncüler, tüccarlar,
kendine yerleşecek yer arayan gezginler burada birkaç gece kalacak
konaklama bulurlar. Eğer bu kamp iyi bir yerde ise, dağınık bir köye,
ya da komforsuz bir kale / hisarıcı yerleşim birimine
dönüşebilir. Eğer koyun yeri büyümeye elverişli ise merkezin etrafında
halkalar halinde gecekondular oluşur, ve büyümeye başlar, bu durum köy
bir kasabaya dönüşünceye kadar devam eder. Kasaba zenginleştikçe
idari, dini bir merkez (center) edinir, ve şehrin etekleri idare
edilemez, plansız bir şekilde uzamaya devam eder. Hangi çağda, hangi
yüzyılda olduğu hiç farketmez, bir şehrin o sürekli aktif 'ciğeri',
şehrin yerleşik eski yaşayanlarını rahatsız ve şok eder. Yeni
gelenlere kötü gözle bakma hissiyatı, dünyadaki ilk şehrin tarihi
kadar eskidir. Romalılar kasabalarının eteklerindeki "çürümüş,
ıslanmaktan şişmiş, dökülen, bozuk" gecekondulardan, kulübelerden
aynen bu kelimeleri kullanarak şikayet etmiştir, hatta bu evleri
yıkmak için asker gönderdikleri bile olmuştur. Fakat birkaç hafta
sonra bu evlerin aynı yerde tekrar yapıldığını, ya da yakın başka bir
yere taşındığını gözlemlemişlerdir.

Babıl, Londra, ve New York şehirlerinin hepsi bu tür 'istenmeyenler,
dışarıdan gelenler' tarafından yapılmış ve bazen içinde şaibeli
tiplerin de gezindiği, iş yaptığı gettoları, gecekondu mahalleleri
olmuştur. Tarihçi Bronislaw Geremek'e göre Orta Çağ'da Paris'in büyük
bir kısmını fakir bozuk mahalleler oluşturuyordu. Paris'in en şaşalı
zamanı 1780'li yıllarda bile şehrin yüzde 20'sinin ev denebilecek bir
yerleşim birimi yoktu; insanlar derme çatma kulübelerde yaşıyorlardı.

San Fransisco zaten gecekonducuların kurduğu bir şehirdir. Rob
Neuwirth'in kitabı Gölge Şehirleri'nde çok güzel işlediği gibi 1855'te
bu şehirde yapılan bir araştırma "şehir sakinlerinin yüzde 95'i
oturdukları yerin kanuni izinine sahip olmadığını" ortaya
çıkarmıştır. Neuwirth durumu şöyle anlatır: "Etraftan gelip bir
yerlere yerleşen insanlar her yerdeydi.. çolluk yerlere, askeri
alanlara, her yere yerleşiyorlardı. Bir görgü tanığına göre bir gün
bomboş olan bir alan, ertesi gün yarım düzine gecekondu ve çadırla
dolmuştu".

Philadelphia için durum farklı değildi; bu şehir aynı şekilde bir
gecekonducular şehridir. Ya da Shangai'da, 1940 tarihine kadar her 5
kişiden 1'i gecekonduda yaşıyordu. Bu bir milyon kişi içinde
yaşadıkları mahalleyi sürekli iyileştirdiler, inşa ettiler (upgrade)
ve sadece bir nesil içinde yaşadıkları o derme çatma kent,
21. yüzyılın ilk şehirlerinden biri haline dönüştü.

Süreç şöyle işliyor: Zaman geçtikçe gecekondu mahalleleri kalıcı hale
geliyor. O andaki ihtiyaç için hemen kurulan barınaklar
iyileştiriliyor, altyapı uzatılıyor, ve geçici sağlanan servisler
resmi hale geliyor. Fakir, gayri-resmi ekonomide bazen şaibeli işlerle
çalışan insanların yeri, birkaç nesil sonra zengin, gayri-resmi
ekonomide bazen şaibeli işlerle çalışan insanların yeri haline
geliyor. Gecekonduları doğurmak şehirlerin yaptığı bir iştir, ve
şehirleri büyüten zaten bu gecekonulardaki yaşamdır. Dünyanın her
modern şehrinin her mahallesi, aslında başarılı olmuş eski bir
gecekondu mahallesidir. Bugünün derme çatma kenar mahalleleri yarının
anlı şanlı semtleri haline geleceklerdir.

Eskinin fakir gecekondu mahalleleri yeni fakir gecekondu
mahalleleriyle aynı yolu takip ediyorlar. Bu mahallelere ilk bakış,
her insanda bir 'kirlilik' ve 'kalabalık' duygusu uyandırıyor. 1000
sene önceki bir gettoda ya da bugünkü bir mahallede barınaklar,
plansız ve bozuk. Her yerden keşif kokular geliyor. Aynı zamanda her
yerde enerjik, canlı bir ekonomik aktivite var. Her mahallede yiyecek
yerler (eateries) mevcut, barlar bile görülüyor. Çoğunda kalacak yer,
ya da bir kiralık yatak ayarlamak mümkün. Canlı hayvan, taze süt,
marketler, berberler, sıfacılar, şifalı ot satanlar, tamirciler,
"güvenlik" hizmeti satan güçlü silahlı kişiler.. hepsi
burada. Gecekondu şehirleri hep bir tür "gerçek şehrin gölgesi"
olagelmişlerdir, onlara paralel bir evrende yaşayan alternatif
şehirler bile denebilir; ama bizce, bu durum onları daha az şehir
yapmaz.

Bu tür göçebe anlık oluşturulan şehirlerin ortaya çıkardığı yaratıcı
enerjiler oldukça çekici aslında. Öyle ki, onları sadece o yabanı,
uymaz, dağınık ruhlarının verdiği zevk için bazen suni şekilde
yaratıyoruz. Nevada çölünde her sene düzenlenen sanat festivali
Burning Man'ı ele alalım. Bu festival tam anlamıyla yarı-legal olarak
içinde yaşayanları tarafından kurulan ve idare edilen anlık bir göçebe
şehridir. Portatif tuvaletlere sahip olan bir gecekondu
mahallesidir. Burning Man şehri her sene 40,000 kişiyi kendine
çekiyor, insanlar çadırlarda, derme çatma kulübelerde, barınaklarda
kalıyorlar ve her gecekondu mahallesinde olduğu gibi birbirleri ile
alışveriş, pazarlık yapıyorlar, az olan eşyalarını ya da becerilerini
başkaları ile paylaşıyorlar. Sakinlerinin oluşturduğu bu yapı ve
ortaya çıkan hediye ekonomisi gerçekten heyecan verici. Burning Man
fütüristik gecekondu yapılanması hem geçici hem de çok yoğun olduğu
için hayatımda gördüğüm en yüksek konstrasyondaki yaratıcılık
potansiyeline sahip bir yer.

Stewart Brand'in yeni kitabi Tum Dunya Disiplini'nin "Şehir Gezegen"
adlı bölümünde "şehirler zenginlik üreten yerlerdir, hep böyle
olmuştur" söylemi önemli. [..] "Dünyadaki 40 megaşehir nüfusun yüzde
18'ine sahip olmasına rağmen, ekonomik üretimin üçte ikisini, ve
patent edilmiş 10 inovasyondan 9'una ev sahipliği yapıyor". Bir
Kanadalı demografi uzmanına göre GDP büyümesinin yüzde 80 ila 90 arası
şehirlerde gerçekleşiyor. Bir şehrin en yabanı (rugged) kısimleri
çoğunlukla en üretken sakinlerini barındırıyor. Mike Davis'in
Gecekondu Gezegeni adlı kitabında belirttiği gibi "kaldırımlarda
gezinen tipik bir Hintli fakirin streotipik algılanışı aç, bilaç,
kırsal kesimden yeni gelmiş, ve paraşıtık dilenme ile yaşayan bir
köylü tiplemesidir. Fakat yeni bir araştırma bu kişilerin evlerinin
yüzde 97'sinde ekmek parası kazanan biri olduğunu ve yüzde 70'sini en
az 6 senedir şehirde yaşadığını" ortaya koymuştur. Gecekondu sakinleri
genelde yakınlarındaki zengin mahallelerinde bulunan az ödeyen servis
işlerinde çalışmaktadırlar, aslında paraları vardır fakat gecekondu
mahallesinde yaşarlar çünkü orası işlerine yakındır. Bu kişiler pratik
/ yaratıcı (industrious) oldukları için hızlı ilerlerler. Bir
Birleşmiş Milletler raporuna Bangkok'ta nispeten eski sayılabilecek
bir gecekondu mahallesinde her evde ortalama 1.6 televizyon, 1.5 cep
telefonu, bir buzdolabı, ve bu evlerin üçte ikisinde çamaşır makinası,
CD-çalar, yarısında telefon hattı, ve motorsikleti olduğunu ortaya
çıkarmıştır. Rio'nun "favelas (gecekondu mahallesi)" bölgesinde
birinci nesil gecekondu sakinlerinin okuma / yazma oranı yüzde 5 iken,
çocuklarının okuma yazma oranının yüzde 97 olduğu görülmektedir.

Bu gelişimin bir bedeli var tabii ki; şehirler her ne kadar canlı,
enerjik ve dinamik olsalar da, etekleri rahatsız edici olabiliyor. Bir
varoşa girmek için çoğunlukla "kaka yolu"ndan geçmeniz
gerekiyor... Kaldırımda dışkı, kenarda üst üste yığılmış toplanmamış
çöpler görülmekte.. gelişmekte olan ülkelerin bu tür mahallelerine çok
gittim ve bu görüntülerin eğlenceli olmadığını söylemeliyim, özellikle
oraların sakinleri için. Dışarıdaki bu kirliliği telafi etmek için
çoğunlukla varoş evlerinin içi şaşırtıcı derecede ferah ve
sakinleştirici olur. Etraftan toplanmış / geri dönüşümü yapılmış
(recycled) materyaller duvarlara konmuştur, her yer rengarenktir, ufak
tefek dekoratif cisimlerin durduğu bir yer komforlu bir hava yaratır;
Tabii çoğunlukla tek bir odada, normalde orada olabilecekten daha
fazla insan bulunur, ama bir varoş evi çoğunlukla bir köy kulübesinden
daha fazla komfor içerir. Çalıntı elektrik sürekli işlemiyor olabilir,
ama en azından elektrik vardır. Suyun aktığı tek musluk önünde sıra
olabilir ama köydeki kuyudan daha yakındır. Tıbbi ilaç pahalıdır ama
mevcuttur. Mahallelerinde öğretmenleri "okula gelen" okullar
bulunmaktadır.

Bunun bir ütopya olduğu iddia edilemez. Yağmur yağdığı zaman varoşlar
bir "çamur şehrine" dönüşür. Akla gelebilecek her şey için rüşvet
istenmesi, verilmesi üzüntü vericidir. Buna ek olarak gecekonducuların
evlerinin daha diğerlerine göre düşük, kalitesiz seviyede olmasından
duydukları utanç vardır. Maksimum Şehir adlı kitabın yazarı Suketa
Mehta'nın söylediği gibi "bir insan köydeki manzaralı, tuğla evini
bırakıp niye buralara gelir?". Kendi sorusunu şöyle cevaplıyor: "gelir
çünkü oğlunun şehrin kuzeyinde bir yerlerde iki odalı bir ev
alabileceğini hayal eder. Daha küçük çocuğunun daha da ileri gidip
belki New Jersey'e taşınabileceğini umar. Şimdilik rahatsızlık çekiyor
olabilir, ama o bu rahatsızlığı bir yatırım olarak görür".

Mehta şöyle devam ediyor: "Hint köyündeki bir genç için Mümbai'nin
çekiciliği sadece parayla ilgili değildir, özgürlük ile de
alakalıdır". [..] Aktivist Kavita Ramdaş şunu ekler: "Köydeki bir
kadının tek yapabileceği akrabalarının ve kocasının emrine uymak,
yemek hazırlamak ve şarkı söylemektir. Ama kasabaya gelirse, iş sahibi
olabilir, iş başlatabilir, ve çocuklarının eğitim alabilmesini
sağlar".

Araplı Bedeviler bir zamanlar dünyanın en serbest, en gezgin insanları
olarak bilinirdi. Bu insanlar büyük çölleri istedikleri anda geçer,
yıldızın altında istedikleri yerde kurdukları bir çadır altında
konaklar, hiç kimseyi patron tanımadan yaşarlardı. Fakat Bedeviler de
artık göçebe hayatlarını terkedip Arap körfez ülkelerinin hızla
büyüyen gettolarında yapılan apartman dairelerine taşınıyorlar
[.]. Bedeviler de şehirlerin çekiciliğine kapılıyorlar, ama oraya
doğru "çekiliyorlar" kimse onları oraya doğru "itmiyor". "Her zaman
eski hayatımıza dönebiliriz" diyor bir Bedevi, ama ekliyor "fakat bu
hayat eskisinden daha iyi. Önceki hayatımızda tıbbi yardım yoktu,
çocuklarımız için okul yoktu". 80 yaşındaki bir Bedevi lideri en
iyisini söyledi: "[Böylece] çocuklarımız büyüdüklerinde daha fazla
seçeneğe sahip olacaklar".

Göçmenlerin şehre gelmeleri gerekmiyor. Ama milyonlar üstüne
milyonlar, köylerinden, çöllerden, arazilerinden çıkıp
geliyorlar. Niye geldiklerini onlara sorarsanız, Mümbai'nin
varoşlarındaki insanların ya da Bedevilerin verdikleri cevabın
aynısını alıyorsunuz: Fırsatlar için geliyorlar. Aslında eski
yerlerinde kalabilirler. Her sezon olagelmiş kuraklıklar, seller
buralarda tarihin kendisi kadar eski. Dağ yamaçlarında tarım yapmanın
kadim zorlukları bilinen şeyler.. Doğanın müthiş güzelliği, ailenin
daha yakın olması ve yakın çevrenin sıcak desteği aynı şekilde. Eğer
fırsatlar haricinde geri kalan tüm faktörler her iki tarafta eşit
olsaydı, kim bir Yunan adasını, Himalaya köyünü, güney Çin'in yemyeşil
bahçelerini bırakmak isterdi ki? Genç kadın ve erkekler köydeki
evlerinde kalıp tarımın o tanıdık ritmlerine, annelerinin, babalarının
takip ettiği küçük yerlerde kabul gören türden el işi, zanaate adapte
olabilirlerdi. Bu araçlar hala geçerli. Eski gelenek hala aynı eski
iyi sonuçları üretiyor. Kırsal kesimde çok az şey değişti. Yanlız
artık gençlerin televizyonu var, daha büyük kasabalara ziyaretler var,
ve nelerin mümkün olduğunu biliyorlar. Kalabilirlerdi. Fakat köydeki
seçeneklerinin azalmamış olmasına rağmen, koyun dışında, şehirlerde
seçenekler o kadar fazlalaştı ki bu durum kıyasla köylerin bir
hapishane gibi görünmesine yol açıyor. Evet Amish gibi yaşamak
mümkün. Ya da Wendel Berry gibi. Binlerce yıl ataların yaşadığı gibi
minimalist bir şekilde yaşanabilir, kalıp teknoloji kullanımını
arttırmamak mümkün. Ama onlar, gayet istekli, iştahlı bir şekilde
şehirlere doğru koşuyorlar.

Yani bu insanlar arkada ne bıraktıklarının gayet iyi farkında olarak
sonu açık bir ortam olan şehre doğru akın ettiler. [..]

Bir kere bir Himalaya köyündeki kerpiçten yapılmış bir Sherpa evinin
duvarında Manhattan metrosunun haritasının kazılmış olduğunu
görmüştüm. Herhalde şaka yapmak isteyen bir seyahatçı teknolojik
uyumsuzluğa atıf için bu resmi oraya koymuştu. Ama Afrika'nın ve
Asya'nın çoğu yerinde country-western [1] müziğini sessiz bir sokakta
duymak o kadar 'uyumsuz' değil. Bu müziğin beklenmedik bir
enternasyonel alıcısı var. Kenya'da bir numaralı şarkıcı Kenny
Rogers. Bu ülkede birden fazla pür country çalan radyo istasyonu
var. Dolly Parton Güney Afrika'da satış rekorları kırıyor. Johnny
Cash'in yorumlanmış, değiştirilmiş şarkıları Afganistan'da
duyulabiliyor - insanların kırsal kesimi terkettiği her yerde country
müziğini beğenenler oluyor. Yani tüm dünyada. Anlaşılıyor ki daha iyi
günler hakkında acılı nağmeler, müziğin sözlerini anlamasanızda,
evrensel bir şekilde insanlar tarafından anlaşılabiliyor. O ağlamaklı
sesler çıkaran slide gitar, kent eteklerindeki yeni evinde oturan
milyonlarca insanın hissettiği nostaljiye en iyi arkadaş. Arkada
bıraktıkları kırsal ortamı özlüyorlar ve bu özlemi Kenny Rogers'ın
şarkılarında duyabiliyorlar. Country müziğin Amerika'da ortaya çıkışı,
canlı çiftlik şehirlerinin çözülerek kent banliyösüne (suburb)
dönüştüğü zamana denk gelir. Şehirlerarası yollarda, işçilerin
arasında ve şehir eteklerindeki düşük kiralı evlerin olduğu yerlerde
çalınıp, geride kalanları yadeden rahatlatıcı bir hatıra görevi
görür. Belki de bu şarkılar bu insanlar için daha fazla aksiliği uzak
tutan bir tür nazar boncuğu. Şehiri ve teknolojinin faydaları bedava
değil, bu bedeli insanlar acılı müzik eşliğinde iç geçirerek ödüyor.

Fakat bugün de, aynen geçmişte olduğu gibi, şehire doğru olan kitlesel
göçün öncüleri yerleşik düzeni olan, ama daha fazla fırsat ve özgürlük
için rahatsızlığı göze alarak varoşlara gelen insanlardır. Fakirlerin
şehire gelişinin sebebi, zenginlerin teknolojik bir geleceğe doğru
gidişinin sebebiyle tıpatıp aynı: Daha fazla seçeneğe ve daha fazla
özgürlüğe sahip olmak.

[1] Country müzik Amerika'nın arabeski olarak
adlandırılabilir. Bilinen espri şu: "Bir country şarkısını geriye
doğru çalarsan ne olur? Cevap: Köpeğin iyileşir, araban kendiliğinden
tamir olur, seni terkeden karın geri gelir". Country müziğinde de
ağlamaklı, "acılı" sözler, nağmeler vardır.

