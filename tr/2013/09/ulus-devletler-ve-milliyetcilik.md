# Ulus-Devletler ve Milliyetçilik 

Ernest Gellner

Milliyetçiliğin kökenlerini özel bir tür işbölümünde aramak gerekir
[..Modern] ekonomide sürekli artan üretkenlik, o ekonomideki
işbölümünün çetrefil olmasından öte, onun hızlı bir şekilde değişken
olmasını da gerektirir. Bu sürekli değişimin, hercümerçin ekonomik
sistem açısından ve insanların o sistem içindeki yerleri açısından
kaçınılmaz bazı etkileri olmuştur. Sistem içindeki insanlar çoğunlukla
aynı işte / niche noktasında tüm hayatları boyunca kalamazlar, ardı
ardına birkaç nesilin aynı işte olması zaten mümkün değildir.

Bu yeni peydahlanmış hareketliliğin, yer değişiminin bir diğer sonucu
ilginç bir tür "eşitlik" anlayışını ortaya çıkarır. [Modern toplum]
istese de istemese de sürekli hareket halinde olduğu için, bitmek
bilmeyen bir müzikli koltuk (musical chairs [1]) oyununu oynamaya
mahkumdur, bunun yan etkisi ise artık kimsenin o koltukların arasında
çok büyük rütbesel, kastsal engeller koyamayacak olmasıdır. O tür
engeller ekonominin getirdiği hareketliliği yavaşlatırdı ve toplum
tarafından tolere edilemeyecek gerginlikler yaratırdı. İnsanlar stabil
bir yaşamları varsa ve gelenekle zihinleri biraz uyuşturulmuş ise en
feci eşitsizlikleri tolere edebilirler, fakat abartılı bir şekilde
hareket halinde olan bir toplumda geleneğin artık kimseyi uyutma şansı
kalmamıştır.

[Tarım toplumlarına bakarsak] Bu toplumlarda uğraşanların, emek
verenlerin eriştiği [bazı uzmanlıklar] aşırı uç noktalardaydı: o
seviyelere ve o beceriye çoğunlukla hayat boyu tamamen kendini
adayarak ulaşmak mümkün oluyordu, çoğunlukla küçük yaştan başlayarak
diğer tüm uğraşıların bir kenara bırakılması gerekmekteydi. Doğal
olarak bu toplumlardaki sanat (ve diğer) ürünler çok yoğun emek ve
beceri ağırlıklıdır, o ürünlerin eriştiği çetrefillik takip eden
endüstriyel çağdaki ürünlerin yakalayamadığı bir seviyededir - modern
çağın ev, dekorasyon, gastronomi [yiyecek] ürünleri bilindiği gibi
oldukça dandik şeylerdir.

[Şimdi] ileri bir tarımsal toplumdaki işbölümünü averaj bir
endüstriyel toplum ile karşılaştıralım. [Modern toplumda] her türlü
işlevin onunla ilgilenen en azından bir uzmanı vardır. Araba
tamircileri mesela belli modeller üzerinde uzmanlaşırlar. Endüstriyel
toplumda daha fazla insan olacaktır, ve normal sayma yöntemleriyle
gidersek bu toplumda daha fazla iş kolu olduğunu söyleyebiliriz. Bu
yönden bakılırsa, evet işbölümü topluma daha fazla yayılmıştır. Fakat
başka bir kriter kullanırsak nihai noktasına gelmiş bir tarım
toplumunda aslında daha çetrefil bir işbölümü olduğu
söyleyenebilir. Bu toplumdaki uzmanlıklar birbirine daha uzaktır /
daha farklıdır, bu uzmanlıklar daha net hatlarla birbirinden
ayrılmıştır.

Endüstriyel bir toplumdaki eğitimin büyük kısmı aslında genel
eğitimdir, yani çok rafine, çok profosyonel bir aktiviteye bağlı
değildir. Endüstriyel toplum şimdiye kadar gelmiş geçmiş en fazla
uzmandan oluşan toplum olabilir, ama onun eğitim sistemi şimdiye kadar
gelmiş geçmiş en az rafine olan, en genelgeçer eğitimdir. Bütün
çocuklara ve gençlere şaşırtıcı derecede uzun bir süre aşağı yukarı
aynı eğitim dayatılmaktadır.

[Sebep surada] Modern toplumda "iş" denen şey artık bizzat bir şeyleri
hareket ettirmekle alakalı değildir. Paradigma artık kazmak, toplamak,
dağıtma etrafında dönmez. İş, etraftaki maddelerle birebir iletişimde
olmak yerine, bir makina üzerindeki kontrolleri manipüle etmekle
alakalıdır, bu toplumdaki çoğu eylem, eğer direk insanlarla alakalı
değilse, bu kontroller, düğmeler, şalterler gibi herkesin
kullanabileceği ve herkese standart şekilde anlatılabilecek halde
olmalıdır.

[Ve bu öğretim, ancak ve ancak "koşuldan, çevresinden bağımsız"
mesajların üretilebilmesi ve tüketilebilmesi sayesinde mümkün olabilir
ve o tür 'genel bilgi' ancak eğitim ile aktarılabilir]. Ve bu genel
bilgi kişinin [endüstriyel] iş sahibi olabilmesi ve bunun sayesinde
tam bir vatandaş olabilmesi için kişiye gerekliyse, bu standardize
ortam üzerinden aktarılacak genel bilgi artık ortak para birimi haline
gelmiştir, ve bu tür bir eğitimi köydeki herhangi bir grubun, ailenin,
asiretin vermesi mümkün değildir. Bu eğitimi ancak modern 'ulusal'
eğitim sistemine benzeyen bir şeyler verebilir. Bir öğretim piramiti
oluşturulacaktır, piramitin en altında ilkokullar olacaktır ki bu
okuldaki öğretmenler onun en az bir üstündeki okuldan gelecektir, ki o
okulda üniversite mezunu öğretmenler eğitim verecektir, ve onların
eğitimini de lisans üstü diploma sahibi olan öğretmenler
verecektir. Bu piramit, aynı zamanda olabilecek en ufak siyasi
ünitenin de kriteridir.

Toplumun alt gruplarının artık kendi kendini üretemiyor olması,
merkezi eğitimin evrensel bir norm haline gelmesi, bu eğitimin
(tamamen yerine geçemese de) yerel kültürlere ek olarak kendini
sunuyor olması modern dünyanın siyasi sosyolojisinin en önemli
olaylarından biridir fakat bu durumun etkileri ilginçtir ki pek
incelenmemiştir. Meşru eğitimin monopolize edilmesi / devlet karteli
tarafından sahiplenmesi, şiddet kullanma hakkının merkezileşmesinden
daha önemlidir. Bunu anladığınız zaman insanlığın özü değil ama
milliyetçiliğin temelleri daha iyi anlaşılır hale gelecektir.

Şimdi dilerseniz genel olarak endüstriyel toplumun temel özelliklerine
tekrar bakalım. Herkesin okur yazar olması ve [belli bir seviyede]
numerik, teknik bilgi bu çağın olmazsa olmazlarındandır. Toplumun
üyeleri mobildir -zaten öyle olmaya mecburdurlar-, bir aktiviteden
diğerine süreklenebilirler / gönderilebilirler. Önlerine konulan yeni
aktiviteye dahil olabilmelerini sağlayacak genelgeçer eğitim onlara
önceden verilmiştir, bu sayede kullanma kılavuzunu, el kitabını, ne
gerekiyorsa okuyarak önlerine konan yeni işlerini yapmaya
başlarlar. Bu meşguliyetleri sırasında bol sayıda diğer insanlarla
iletişimde olacaklardır, ve çoğunlukla bu kişilerle daha önce hiçbir
tanışıklıkları olmayacaktır, bu sebeple aradaki iletişim belirgin
(explicit) olmak zorundadır, bu iletişim çevre şartlarına / arka plana
(context) bağlı kalan bir iletişim olamaz.

Çalışanların ayrıca, kişiden bağımsız / içinden insan çıkartılmış
(impersonal) ve yazılı olarak mesaj üretebilmeleri, tüketebilmeleri de
gerekir, bu mesajlar çevre koşullarına bağlı olmayan "ilgililere
duyurulur" şeklinde ortaya atılan mesajlar olacaktır. [Böyle bir
toplumda] bu sebepten dolayı iletişimin aynı standardize ve herkesin
paylaştığı yazı ve ortam üzerinden olması gerekir. Bu sosyal kazanımı
garantiliyen eğitim sistemi tam da bu sebeple büyük ve vazgeçilmez
olacaktır. Sistemdeki eğitmenler yazı yazma ve üretme üzerinde
tekellerini yitirmişlerdir aslında, doğru, çünkü "müşterileri" artık
tüm topluma yayılmıştır, ve zaten herkesin birbirinin yerine rahatça
geçerilebilme durumu eğitim makinasının içindekiler için (belki daha
bile fazla) geçerlidir. Çok başarılı birkaç öğretmen ve araştırmacının
yeri doldurulmaz olabilir, fakat averaj profosör ya da okul müdürünün
yerini mevcut eğitmen kadrosu dışından doldurmak çok kolaydır.

Tüm bunların toplumda ve onun üyelerinin üzerindeki etkileri nelerdir?
Artık toplumdaki üyelerin istihdam edilme, onurlu bir şekilde
yaşayabilme, ekonomik güvenlik elde etme ve bunun sonucu olarak
kendilerine saygı edinmeleri aldıkları eğitime bağlanmıştır. Kişinin
aldığı eğitimin ona sağladığı kültürel fanus onun nefes alabileceği
yaşamsal ve profosyonel alanın sınırlarını belirler. Aldığı eğitim
artık toplum üyesinin en önemli yatırımıdır, ve bu eğitim o kişiye bir
kimlik bahşeder. Modern insan, kendisi aksini zannetse bile, artık bir
monarşiye, saltanata, toprağa, inanca bağlı değildir. Modern insan
aslında bir kültüre bağlıdır. Genel hatlarıyla belirtmek gerekirse
modern kişi devşirilmiştir. Memlük [köle asker] durumu artık evrensel
bir norm halindedir. Kişinin akrabalık bağları iyiden iyiye
zayıf[latıl]mısır; o bağlar, kişi ile dış dünyadaki o geniş, anonim /
belirsiz kültür toplumu / guruhu ile arasına giremezler.

Bir sınıf olarak eğitmenlerin önemi işte burada ortaya cıkar - bu
sınıf vazgeçilmez hale gelmiştir - diğer yandan teker teker
eğitmenlerin önemli de azalmıştır çünkü kültürel kitaptaki kutsal
bilgeliğe [!] erişimde tekelleri kırılmıştır. Tanım itibariyle eğitim,
profosyonel baglamda herkesin devşirilmiş olduğu bir toplumda, ve
kimsenin akrabalık bağlarından güvenlik elde edemediği bir yapıda
öğretim ruhban sınıfı artık idari / yönetim noktalarını elde etmekte
kayırılan bir durumda olamaz. Herkesin Memlük olduğu bir ortamda
hiçbir özel Memlük grubu bürokraside baskın olamaz. Bürokrasi
[yüzyıllar ardından] modern çağda nihayet rahat bir nefes alır, çünkü
içine dahil ettiği kişilerin düzinelerce kuzenleri, asiretleri,
vb. gibi bağlantılarını düşünmek zorunda kalmayacaktır [..]

Demek ki kültür artık bir süs değildir, mevcut daha baskıcı, iknasal
kısıtlamaları da kullanan [modern] sosyal düzeni bir tür meşru etme
çabasından öte bir şeydir o artık, kültür o gerekli paylaşılan
iletişim ortamı, herkes için ortak (aslında çok küçük) o minimal
atmosferdir. Bu atmosfer, içindeki toplum üyelerine modern
hayatlarında nefes alma ortamı sağlayacaktır ve üretim yapmalarını
mümkün kılacaktır. Herhangi bir toplumda bu atmosferin herkes için
sağlanması gerekir, o zaman o kültürün de herkes için aynı kültür
olması gerekir. Kültür diğer yandan "yüksek kültür" olmalıdır (edebi,
eğitimsel olarak desteklenen türden), çoğulcu, çeşitli, yerele
göreneğe bağlı, [nisbi olarak] ufak kalmış kültür olamaz.

İddiamız milliyetçiliğin vatanseverlikten türemiş çok farklı bir
mahlukat olduğudur; bu mahlukat sadece çok özel (modernite) şartları
altında türer / yayılır ve hakim hale gelir, başka hiçbir yerde hakim
hale gelemez. Vatanseverlikten türemiş bu familyanın çok net / kendine
has özellikleri olacaktır, mesela bu hissiyatın 'benden olanlar' diye
tanımladığı insan grupları homojen, "yükselmek isteyen" bir edebi
kültürde yaşayan, ve o kültürlerini aktarmalarını sağlayacak [o büyük]
eğitim sistemini ayakta tutabilecek yeterli nüfusa sahip
olmalıdırlar. Ayrıca bu toplum net şekilde birbirinden ayrılan
alt-gruplanmalara (cemaat yapıları vb) sahip olmamalıdır, ve halk,
kişisel bazda anonim [kişiliksiz, şahsiyetsiz] halde günlerini geçiren
halde olmalıdır. Toplum üyesi akışkan, mobil olarak rahatça
yaşayabilmelidir. Kişilerin topluma üyelik için arabulucuya ihtiyacı
olmamalıdır; insanlar topluma direk dahil olabilmelidirler, toplumunun
kültürünü kabul ettiği anda kişi o toplumun üyesi olarak kabul
edilecektir, önce toplumun alt-gruplarından birine üye olmaları
gerekmemelidir. Homojenlik, okur-yazarlık, anonimlik olmazsa olmaz
şartlardır.

Genel sosyal şartlar standardize, homojen, merkezi olarak desteklenen,
yüksek kültüre sahip geniş kitlelere yaşam verilebileceği bir hale
gelmişse [..], bu durumda, belli özelliklere sahip eğitimsel bağlamda
"kabul damgası" almış tek bir kültürün, toplumun neredeyse tamamının
aidiyetlik hissiyatını tek başına çekebileceği bir durum ortaya
çıkar. Kültür bu durumda meşruiyetin ulusal barındırıcısı haline
gelir, ve sadece tüm bunlar olup bittikten sonra, diğer ["yabancı"]
politik üniteler tarafından bu oluşumun sınırlarının ihlali bir
skandal olarak görülmeye başlanır.

Ancak bu şartlar, ve sadece ve sadece bu şartlar altında uluslar bir
varolma iradesi ve kültürün üzerinden tanımlanabilirler, ve bu iki
kavram bir birbirini besleyerek bir politik üniteye doğru
evrilir. Böyle toplumlarda halklar siyasi olarak sadece kendi
kültürlerini taşıyan kişilerle kendilerini özdeşleştirmeye
başlarlar. Siyaset, bunun doğal sonucu olarak etki sınırlarını
kültürlerinin sınırlarına doğru genişletir, ve güçlerinin yettiği o
alanın içinde kültürlerini korumaya uğraşır. İrade, kültür ve politik
etki alanı bir norm haline gelir [.. tabii] bu koşullar insanoğlunun
varoluşu ile direk alakalıdır denemez; mevcut durum bu varoluşun bir
tür endüstriyel çeşidinden ibarettir.

Milliyetçilik aslında göründüğü gibi bir mahlukat değildir, daha da
önemlisi, milliyetçilik kendisini kendisine tarif ederken bile
olduğunu zannettiği şey değildir. Koruduğunu, kolladığını, tekrar
ayaklandırmak istediğini iddia ettiği kültürler aslında tamamen kendi
uydurmasıdır, ve o kültürel ögelerin tanımları, içeriği değiştirile
değiştirile artık tanınmaz hale gelmiştir.

[.. Yaratıldığı sırada] milliyetçilik, mevcut olan / miras kalan
kendinden önceki çok çeşitli kültürleri ya da kültürel zenginlikleri
alır, fakat bu zenginliğin içinden belli ögeleri dikkat eleyip, seçer
sonra seçtikleri ögeleri radikal bir şekilde değişime tabi tutar. Ölü
diller [ya da yazım şekilleri] canlandırılabilir, hayali gelenekler
icat edilebilir, hiçbir zaman olmamış pür mekanlar tekrar inşa
edilebilir [..]. Kullanılan bu ufak parçalar, orayan oraya yamalanmış
eklenmiş bu ekler çoğunlukla rasgele tarihsel kurgulardır, aslında
herhangi bir yama / parça bu görevi yerine getirebilirdi.

[Ardından] milliyetçi toplum alanen / açık açık kendisine tapınmaya başlar.

Milliyetçiliğin kendine has unutkanlıkları ve cımbızla seçtiği favori
konuları vardır; bu tercihler her ne kadar diğerlerine dünyevi imis
gibi görünseler de, yine de çok ciddi göz boyama ve yalanlar
içerirler. Milliyetçiliğin kendine ve diğerlerine söylediği temel
yalan şudur: bu hissiyat, özünde, çoğunluğu hatta bazen tamamı daha
alçak [!] bir kültürde yaşamakta olan topluma yüksek bir kültür
dayatmaktır, bunun için belli seviyede kesinlik içeren bürokratik ve
teknolojik eğitime gerekli yazıtsal, konuşsal dil, okul merkezli,
akademisyenler tarafından tanımlanarak topluma yayılır. Amaç anonim,
şahsiyetsiz bir toplum yaratmaktır, her biri bir diğerinin yerine
rahatça geçirilebilen atomize vatandaşlar yaratmak, ve toplumu
hepsinden öte bir kültür paylaşımı üzerinden bir arada tutmaktır. Bu
düzen aslında oldukça çetrefil içyapısı olan yerel grupların yerine
geçmeye çabalar, ki bu yerine geçtiği, kenara ittiği kültürler,
kendini yerel şekilde üretmekte olan, halk (folk) kültürüne dayanan
mikro grupların oluşturduğu kültürdür. Gerçekten olan budur.

Fakat bu durum, milliyetçilerin zannettiğinden, ve hatta ateşli bir
şekilde inanıp savunduğunun tam tersidir. Milliyetçilik kendisi gibi
olmayanı ezmeye başladığında, bunu, yerel olanı savunmak için
yaptığını iddia eder. Kullandığı sembolizme bakarsak, sağlıklı, el
değmemiş pür doğa içinden gelen, orada çalışan, çabalayan gürbüz
köylünün, "halkın (volk)", hayatından alındığını görürüz. Eğer
milliyetçinin ülkesi tamamen yabancı, dışarıdan gelmiş başka bir güc
tarafından ele geçirilmiş ise, ve o yabancı ülkenin yüksek kültürünün
yetkilileri tarafınan yönetiliyorsa, bu sunuş şeklinde içinde [az da
olsa] bir doğruluk var denebilir; çünkü o isgalci güce karşı savaş
verilecektir, bu amaçla önce evdeki kültürün hatırlanıp
sağlamlaştırması uğraşılır, ardından milli savunma ile ülke geri
alınmaya çabalanır. Fakat eğer başarılı olunursa, ve dışarıdan gelen
yabancı kültür ortadan kaldırılınca, milliyetçi onun yerine elde olan
eski, yerel alçak [!] kültürü geri koymaz. Kendi inşa, hatta icat
ettiği yeni bir yüksek yerel kurgular (edebi temelli, uzmanlar
tarafından aktarılan). Bu "yeni yükseğin" eski yerel, halksal olanla
[yüzeysel] bazı bağlantıları kalabilir..

Tarım toplumundan endüstriyel toplumuna geçişin bir entropik [2]
karakteri olduğu söylenebilir, bilinen kalıplardan sistemik
karmaşıklığa bir geçiştir bu aslında. Endüstriyel toplumun alansal
algısı ve iş gruplanmaları anlıktır (adhoc), üyelikleri akışkandır,
kurumlarının, şirketlerinin üyeleri habire gidip gelirler. Bu
kişilerden de zaten sadakat beklenmez, ve onlara bir iç kültür
dayatılmaz. Özetlemek gerekirse, eski yapılar çözülmüştür, onun yerini
rasgele, akışkan bir birliktelik almıştır, ve bu bütünlüğün (özellikle
kendinden önceki tarımsal topluma nazaran) artık hiçbir ciddi alt
yapılanması kalmamıştır. Atomik kişi ve kurumun, toplumun bütünü ile
arasında başka bir öğe mevcut değildir.

Fakat bu rasgele hareketliliğin, entropik akışkanlığın, toplumun her
tarafında saçılmış olmanın ciddi bir yan etkisi vardır. Modern toplum
içinde alt-gruplanmalar çözülmüş, o gruplanmaların ahlaki otoriteleri
ezilmiş / yokedilmiş olabilir, fakat buna rağmen o toplumun bireyleri
hala pek çok bağlamda birbirinden farklı olmaya devam ederler. Kimisi
uzun boylu, kimisi kısa boyludur, kimisi şişman, kimisi zayıftır,
kimisi esmer, kimisi açık tenlidir. Muhakkak hala insanları kategorize
etmenin pek çok şekli vardır, tabii bu kategorizasyonların çoğu
önemsizdir. Ama bunlardan bazıları sosyal ve politik olarak çok önemli
hale gelirler. Biz bu öğelere "entropiye bağışıklı kategoriler" adını
veriyoruz.

Eğer bir kategorizasyon, endüstriyel toplumun ortaya çıkmasından
bugüne kadar geçen zamanda toplum içinde eşit / aynı şekilde yayılmış
bir kategorizasyon / özellik değil ise, o özellik entropiye
bağışıklıdır. Bu durumda, o kategoriye ait olan insanlar toplumun bir
kısmında, ya da tamamında konsantre halde bulunurlar. Herhalde
argümanın geri kalanını tahmin edersiniz, entropiye bağışıklı
özellikler endüstriyel toplum için çok ciddi bir problem oluştururlar.

--

[1] Çalan müzik ardından herkesin en yakın olduğu herhangi bir koltuğa
oturduğu bir oyun.

[2] Entropi karmaşıklığın, dağınıklığın ölçüsüdür. Evrenin entropisi
sürekli artar.

